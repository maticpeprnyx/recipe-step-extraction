Do vajíčka na čaj dáme nalámaný bobkový list, nastříhaný rozmarýn a kuličky koření. Do velkého hrnce dáme všechny uvedené suroviny na vývar, jen játra odložíme na později. Přidáme koření v čajovém vajíčku a vše zalijeme studenou vodou tak, aby byly všechny suroviny ponořené. Přivedeme k varu a na mírném plameni vaříme pod pokličkou cca 3 hodiny.
Mezitím ve druhém, hlubokém hrnci rozehřejeme máslo, přidáme mouku, muškátový oříšek a usmažíme světlou jíšku. Zalijeme smetanou, za stálého míchání ji necháme zhoustnout a poté odstavíme stranou.
Hotový vývar přecedíme, krk obereme od kůstek a maso nakrájíme na menší kousky. Na kousky také nakrájíme srdíčko a žaludek.
Vývarem naředíme jíškovou kaši na konzistenci polévky, přidáme na drobné kostičky nakrájenou syrovou mrkev a celer, přidáme celá játra, podle potřeby dochutíme solí a pepřem a slabým varem vaříme 15 minut. Poté játra vytáhneme, drobně nakrájíme a dáme je s ostatním nakrájeným masem prohřát do polévky. Podáváme se širokými nudlemi, dozdobíme zelenou petrželkou.
