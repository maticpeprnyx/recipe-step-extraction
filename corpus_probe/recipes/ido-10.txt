Bílky vyšleháme s 250 g krupicového cukru na pevný sníh. Žloutky vyšleháme s vanilkovým cukrem do husté pěny. Obě hmoty lehce spojíme a vmícháme prosátou mouku s kypřicím práškem, mleté mandle a olej. Dortovou formu (o průměru 24 cm) vymazanou tukem a vysypanou polohrubou moukou naplníme těstem. Pečeme v troubě předehřáté na 160 °C asi 45 minut. Korpus necháme vychladnout ve formě, pak vyjmeme a podélně rozkrájíme na tři stejně velké díly.
V hrnci přivedeme k varu 100 ml vody. Přidáme zbylý krupicový cukr a pozvolna vaříme asi 5 minut.
Hrušky omyjeme, rozpůlíme a od středů nakrájíme asi 18 plátků silných cca 2 mm. Pokapeme je citronovou šťávou a vložíme do cukerného rozvaru. Vaříme pozvolna asi 3 minuty. Vyjmeme je, necháme okapat a rozložíme na plech s pečicím papírem lehce potřeným olejem. Plátky pocukrujeme. Pečeme v troubě předehřáté na 120 °C asi 60 minut do úplného vysušení. Necháme je vychladnout. Zbylé kusy hrušek oloupeme, nakrájíme nadrobno a pokapeme zbylou citronovou šťávou.
Smetanu vyšleháme dotuha. Vmícháme do ní tvaroh a cca 1/3 krému dáme stranou. Zbylý krém ochutíme karamelovým mlékem a polovinu rozetřeme na spodní díl korpusu. Na náplň rozložíme část pokrájených hrušek a přiklopíme středním dílem. Ten polijeme likérem, potřeme zbylým karamelovým krémem a poklademe zbylými hruškami. Navrch položíme poslední díl korpusu. Povrch dortu potřeme odloženým krémem a dozdobíme plátky hrušek a opraženými mandlovými lupínky.
