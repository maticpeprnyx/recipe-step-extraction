Nejdříve si připravíme zálivku na salát. Oloupanou cibuli nakrájíme na drobné kostičky. Vývar přivedeme k varu, poté ho odstavíme z tepla a vsypeme nakrájenou cibuli. Ke spařené cibuli ve vývaru zašleháme hořčici a zálivku ochutíme jablečným octem, solí a pepřem, poté uchováme na teple. Zálivka má mít výraznější chuť, musí být dosti slaná a kyselá. Salátové brambory omyjeme a v osolené vodě velmi zvolna uvaříme doměkka. Důležité je, aby brambory byly přibližně stejně velké a abychom je nerozvařili. Ještě teplé brambory oloupeme a nakrájíme na stejnoměrné plátky silné asi 3 - 4 mm, které vložíme do mísy, osolíme a opepříme čerstvě mletým černým pepřem. Plátky brambor přelijeme asi polovinou teplé zálivky s cibulí a zlehka promícháme. Jakmile se tekutina téměř vsákne do brambor, přilijeme zbývající zálivku, opět promícháme, zakryjeme a necháme na teple asi 45 minut odležet. Nakonec bramborový salát zjemníme olejem a podle chuti doladíme octem a solí. Německý bramborový salát s cibulí rozdělíme na porce, ozdobíme jemně nakrájenou červenou cibulí a natí jarní cibulky a podáváme vlažný ke smaženému masu, rybám nebo klobásám.