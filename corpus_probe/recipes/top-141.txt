Omyté a osušené maso nakrájíme na plátky a lehce naklepeme přes fólii. Z obou stran potřeme prolisovaným česnekem a olejem - nesolíme. Uložíme do uzavíratelné misky a nejméně na 24, lépe na 36 hodin dáme do chladničky. Během té doby 2x obrátíme. Uleželé maso použijeme další den k přípravě řízků. Maso osolíme a obalíme klasicky v trojobalu (mouka, vejce, strouhanka). Řízky smažíme pomalu na sádle a odkládáme na papírové utěrky odsát přebytečný tuk.
Den předem uděláme i vlašský salát, krásně se rozleží všechny chutě. Brambory omyjeme, uvaříme ve slupce a necháme úplně vychladnout. Uvaříme i očištěnou mrkev a celer, necháme vychladnout. Scedíme hrášek a necháme okapat na sítku.
Vychladlé brambory nakrájíme na drobné kostičky a dáme do větší mísy. Přidáme hrášek, na kostičky nakrájenou mrkev, celer, okurky a proužky šunky od kosti (kdo chce, může dát šunkový salám, ale chuť bude jiná). Vše promícháme.
V menší misce smícháme všechny ingredience na dresink a přidáme ke směsi v míse. Zlehka, ale důkladně promícháme a uložíme v uzavíratelné míse do chladničky a vyndáme alespoň hodinu před podáváním. Podáváme s čerstvě usmaženými řízky.
