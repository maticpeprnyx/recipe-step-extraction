Omyté a osušené kuře dobře osolte. Kůži na prsou prsty odhrňte – mezi ní a masem tak vzniknou jakési kapsy. Oloupejte a prolisujte 2 stroužky česneku, nastrouhejte kůru z citronu a přidejte máslo. Vše dobře promíchejte. Vzniklou směsí naplňte kapsy na prsou kuřete a kůži natáhněte zpět. Polovinou bylinek a rozčtvrceným citro- nem kuře naplňte.
Pomocí kuchyňského provázku kuře svažte. Zabráníte tak vypadávání náplně a také zbytečnému úniku šťávy. Provázek veďte kolem nohou, znovu ho překřižte pod hřbetem a uchyťte jím stehýnka. Utáhněte ho pevně, kuře se pečením stáhne. (Kuchyňský provázek prodávají oddělení domácích potřeb obchodních domů.) Troubu předehřejte na 220 stupňů.
Ostrým nožem několikrát nařízněte maso na stehýnkách až ke kosti. Tak se bude péci stejnoměrně a prsíčka se nevysuší dřív, než budou upečená stehýnka. Trochu olivového oleje si nalijte do dlaní a celé kuře důkladně namažte asi jako sebe před opalováním. Kuře dobře osolte a opepřete, položte je na pekáč prsíčky nahoru a dejte do trouby. Pečte asi 20 minut.
Paličky česneku překrojte napříč. Oloupané brambory nakrájejte na čtvrtky, zalijte studenou vodou a 5 minut vařte. Vodu sceďte, brambory osušte a pokapejte olivovým olejem. Pekáč vyndejte, kuře obraťte prsíčky dolů, vsypte brambory a česneky. Teplotu snižte asi o 20 °C. Pečte dalších 30 minut, opět obraťte, posypte zbylými bylinkami a 30 minut dopékejte.
Pečící se kuře i brambory občas přestříkejte slanou vodou z rozprašovače (podle našeho TIPu). Teď oceníte máslové vycpávky i pečicí mřížku – kůžička bude krásně křupavá a nevysušená, díky mřížce se kuře zbytečně nevymáčí a nenasákne vypečeným tukem: za ten bude naopak vděčné přízemí s bramborami a česnekem. Na mřížce se kuře také snáze obrací.
Dokončete omáčku Zmáčknutím slupky uvolněte stroužky pečených česneků a ve výpeku je vidličkou rozmačkejte. Do omáčky vmíchejte na kousky nakrájené studené máslo, které ji jemně zahustí, opepřete ji a ochutnejte. Je-li třeba, přisolte. Kuře rozvažte, vyjměte z něj citron a bylinky, rozdělte na porce a podávejte přelité omáčkou.