Porce lososa s kůží očistíme a naložíme do marinády připravené ze strouhaného zázvoru, oleje, utřeného česneku a Tamari omáčky. Lososa necháme v chladu asi 2 hodiny odležet. Mezitím si připravíme citronové máslo. Změklé máslo utřeme s nastrouhanou citronovou kůrou a solí do hladka. Poté za stálého míchání přikapáváme citronovou šťávu a nakonec vmícháme drobně nasekanou petrželku. Máslo necháme v chladu zpola ztuhnout a potom z něj tvarujeme pomocí lžičky kuličky, které uchováme v lednici. Lososa vyjmeme z marinády, osušíme a zlehka osolíme a opepříme. Na malém množství oleje pečeme rybu nejdříve kůží dolů, dokud nezezlátne (to trvá asi 4 - 5 minut) a poté porce otočíme a krátce dopečeme. Takto připraveného lososa na zázvoru zakryjeme ještě na 3 minuty alobalem a můžeme servírovat. Porce lososa ozdobíme plátkem limetky a podáváme s citronovým máslem a zeleninou. Vhodnou přílohou jsou brambory připravené na oblíbený způsob.