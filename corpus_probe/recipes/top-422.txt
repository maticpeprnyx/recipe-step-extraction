Do tlakového hrnce vložíme kolínko (trochu ho nařízneme), kosti, pepř, libeček, mírně osolíme, přilijeme 3 l vody, hrnec uzavřeme a dáme na 45 minut vařit.
Kližku zbavíme loje, odblaníme, rozebereme na jednotlivé díly a nakrájíme na kostky (asi 3 cm). Do kastrolu dáme rozehřát sádlo, přidáme na kostičky nakrájenou cibuli a restujeme do růžovohněda. Tady začíná barva guláše.
Přidáme nasekaný česnek, necháme rozvonět, vložíme maso a prudce restujeme, aby se maso zatáhlo. Přidáme na nudličky nakrájený celer, papriku, pepř, kmín, majoránku, rajský protlak, plnotučnou hořčici a dusíme do vysmahnutí.
Podlijeme trochou horkého vývaru a opět dusíme do vysmahnutí, to neustále opakujeme, guláš postupně začíná získávat krásnou barvu.
V pánvi nasucho opražíme hladkou mouku do růžovohnědé barvy a necháme vychladnout. Do hrníčku odebereme 1/4 litru vývaru a taky necháme vychladnout.
Pokud máme maso poloměkké, přilijeme asi 1,5 litru horkého vývaru, promícháme a začneme s roztřepkou (záklechtkou).
Do litrového hrnku vlijeme vlažný vývar, přidáme 2-3 stroužky česneku a ponorným mixerem rozmělníme. Metličkou zašleháme opraženou hladkou mouku, kterou za stálého míchání přiléváme k masu.
Mezi dlaněmi rozemneme ještě trošku majoránky, zastříkneme polévkovým kořením, případně dosolíme a za občasného promíchávání necháme maso dojít.
