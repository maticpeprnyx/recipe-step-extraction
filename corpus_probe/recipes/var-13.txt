Horkovzdušnou troubu zapneme, aby se vyhřála na 180 °C. Nachystáme si formu na dort. Vytřeme ji tukem a vysypeme hrubou moukou. Já používám formu o průměru 22 cm. Pokud máte větší, je to jedině dobře. Ideální je forma o průměru 26 cm. V míse smícháme sypké suroviny (čokoládové pudinky, prášek do pečiva, moučkový cukr), pak vmícháme vejce a olej (nejlépe elektrickým mixérem). Těsto vlijeme do nachystané formy a dáme péct do předehřáté trouby. Těsto pečeme asi 20 minut. Upečený korpus poznáme tak, že se lehce odklápí od dortové formy a že se těsto nelepí na špejli. Než se těsto upeče, nachystáme si krém. Šlehačky ušleháme do tuha. Vmícháme želatinový ztužovač, připravený podle návodu na obalu. Já používám Želatinový ztužovač Dr.Oetker (odpovídá 6 plátkům želatiny). Ten připravíme tak, že do 100 ml vlažné vody vsypeme obsah sáčku a mícháme asi 30 sekund. Poté rychle vmícháme do šlehačky a mícháme elektrickým mixérem asi 2 minuty. Přidáme asi 20 g mletého cukru (nebo víc, podle chuti), v mixéru rozmixovaný banán a čokoládu rozkrájenou na malé kousky. Takto připravený krém dáme asi na 30 minut do lednice, aby před použitím ještě trochu ztuhl. Upečený korpus necháme zchladnout. Poté ho přendáme na talíř a lžící vydlabeme asi 1,5 cm do hloubky a necháme asi 1 cm široký okraj. Vydlabanou část korpusu v misce rozdrobíme. Vydlabaný korpus poklademe banány rozkrájenými na půlky, rozkrojenou částí dolů. Použila jsem víc banánů, proto jsem je na korpus dala celé/kulaté). Šlehačkový krém navršíme na korpus kopulovitě až k okraji a posypeme rozdrobeným korpusem. Domácí krtkův dort dáme do lednice a necháme alespoň 3 hodiny ztuhnout. Domácí krtkův dort podáváme vychlazený.