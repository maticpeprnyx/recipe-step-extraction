Nejprve uvařte žebírka (lze to udělat i den předem a pak je vychladlá uložit do lednice, než přijde jejich chvíle). Žebírka dejte do širokého hrnce či kastrolu, přidejte po 2 lžících sójové omáčky, kečupu a melasy. Zalijte vodou, aby maso bylo ponořené, přiveďte k varu. Přiklopte, ztlumte oheň a zvolna vařte 3/4 hodiny až 1 hodinu, až maso změkne a bude se oddělovat snadno od kostí, když do něj píchnete vidličkou. Sceďte, nechte vychladnout a osušte papírovou utěrkou.
Ve vhodném džbánku či odměrce vmíchejte do 150 ml právě vroucí vody zbývající melasu, sójovou omáčku a kečup spolu s rybí omáčkou, limetovou šťávou, arašídovým máslem a kořením pěti vůní.
Pak připravte karamel. Na dno široké pánve s těžkým dnem rozprostřete cukr. Postavte ji
na střední oheň a čekejte, až se cukr u okrajů začne tavit. Až se barva roztaveného cukru změní ve světle jantarovou, opatrně ho promíchejte směrem do středu (,nepocákejte‘ při tom stěny pánve), aby všechen cukr začal vypadat lepivě. Za občasného promíchání pokračujte, aby se cukr rozpustil a připomínal tmavý javorový sirup. Odstavte a velmi opatrně vmíchejte směs ze džbánku či odměrky. Karamel bude prskat! Pokud část karamelu ztuhne, postavte pánev zpátky na mírný oheň a vymíchejte omáčku. 
Omáčkou přelijte žebírka a nechte marinovat 30 minut (nebo přes noc, máte-li čas). Pak předehřejte troubu na 200°C. Hlubší plech vyložte pečicím papírem či alobalem, rozložte do něj žebírka v jedné vrstvě. Přelijte či pomažte je omáčkou (podle potřeby ji prohřejte, aby povolila). Pečte 25–30 minut, až žebírka zkaramelizují a omáčka začne lepit, v polovině obraťte. Podávejte s klínky limety na pokapání.
