Celá vejce vyšleháme s vodou do pěny elektrickým šlehačem na nejvyšší obrátky - cca 1 minutu.
Pak přisypeme cukry a vyšleháme do husté, lesklé pěny - cca 2 minuty.
Mouku, Solamyl a 1 prášek do pečiva prosejeme přes sítko, a do vaječné hmoty zlehka a po částech vmícháme stěrkou nebo vařečkou.
Plech vystříkáme olejem ve spreji, vyložíme papírem na pečení a ten také postříkáme olejem.
Těsto vylijeme na papír a stěrkou uhladíme. Vložíme do trouby (na horní + spodní ohřev), vyhřáté na 200 °C. Pečeme dozlatova cca 15 min. Respektujeme zkušenosti s vlastní troubou.
Hned po upečení piškot pocukrujeme, přiložíme na něj čistý pečící papír a obrátíme. Původně spodní papír opatrně odstraníme a piškot necháme zcela vychladnout.
Zatím připravíme náplň. Tvaroh, zakysanou smetanu, cukry a citronovou kůru i šťávu smícháme ručně nebo elektrickým přístrojem do hladké konzistence. Šlehačku vyšleháme dotuha.
Mandarinky necháme okapat v sítku a šťávu ponecháme.
Tuhou šlehačku opatrně vmícháme do tvarohové hmoty a opět promícháme.
Nyní použijeme ponechanou šťávu z mandarinek. Nasypeme do ní ztužovač a dále postupujeme podle návodu na ztužovači. Ti šikovnější chladný piškot rozřežou vodorovně. Ale můžeme jej i rozdělit na dvě poloviny a položit na sebe.
Do krému přidáme mandarinky, případně broskve, a zlehka promícháme.
Krém natřeme na spodní plát a horním plátem ho přiklopíme. Necháme minimálně 2 hodiny v chladu ztuhnout. Poté pocukrujeme. Uvaříme si kávičku a popřejeme si dobrou chuť.
