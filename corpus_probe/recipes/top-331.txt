Na náplň svaříme smetanu s medem, odstavíme, vmícháme kokos a přidáme na menší kousky nalámanou čokoládu. Směs mícháme až do úplného rozpuštění čokolády a necháme zchladnout. Do vychladlé náplně vešleháme nebo vmícháme změklé máslo.
Mléčnou čokoládu nalámeme nebo nasekáme na menší kousky. Větší polovinu rozehřejeme buď v nějakém menším temperovacím elektrickém přístroji, nebo v kastrůlku s dvojitým pláštěm, kam se vlévá voda. Nebo pak v nerez misce, těsně položené na rendlíku s vodou. Miska by měla být nad hladinou a čokoláda se bude rozehřívat pouze nad párou. Musíme dávat pozor, aby se do čokolády nedostala ani kapka vody. Čokoládu rozehřejeme maximálně na 45°C, odstavíme a po částech vmícháme zbytek čokolády. Tím čokoládu temperujeme, použijeme ji při teplotě 30°C.
Silikonovou formu na čokoládu ve tvaru zajíčků za pomocí štětce v tenké vrstvě vymažeme rozpuštěnou čokoládou, dáme do chladu a po ztuhnutí ještě jednou zopakujeme. Opět dáme do chladu, pak přidáme náplň a opět dáme ztuhnout. Pak ještě shora čokoládou zajíčky uzavřeme a dáme na několik hodin důkladně ztuhnout. Pak zajíčky opatrně z formy vyloupneme.
