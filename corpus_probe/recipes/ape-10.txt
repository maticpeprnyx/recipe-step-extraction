Den předem si upečeme korpusy a vypracujeme mléčný marcipán.
Korpus potřebujeme 2x tmavý kakaový, a 1x růžový, po 3 vajíčkách, čili potřebujeme celkem 9 vajec.
Peču postupně po 1 plátu ze 3 vajec, do formy 21cm, pláty pak nejsou vyboulené.
Na korpus ušleháme vajíčka s cukrem a vřelou vodou robotem do bílé pěny, pak zašleháme olej, a mouku prosátou s kakaem a práškem do pečiva, na růžový bez kakaa, ten obarvíme v rumu rozpuštěnou červenou nebo růžovou barvou. Pečeme ve formě 21cm, na dno dávám pečicí papír, na boky nic, pečeme na 180 st asi 20 min jeden korpus.
Prosijeme cukr a sušené mléko na vál, přidáme mandlové aroma, rýžový sirup, a vodu.
Nahrubo zamícháme, do mísy si nachystáme vlažnou vodu, a do té si namáčíme ruce a mokrýma rukama propracováváme hmotu, postupně se bude spojovat, jak si budeme namáčet ruce do vody, ve finále bude hmota jako plastelína, konzistence má být taková, aby se hmota neroztékala do stan, když uděláme šišku, pokud je tuhá, ještě namočíme ruce a zpracujeme vodu, pokud to nedrží a ujíždí, přidáme trochu škrobu nebo sušeného mléka.
Zabalíme do fresh fólie a dáme uležet do lednice nebo chladu.
Můžeme si rovnou nachystat roh na ozdobu - ukrojíme si kousek hmoty, obarvíme na růžovo, pak vyválíme hada, který je na jednom konci tenší a druhý silnější, a od tenkého konce navineme shora dolů na mokrou špejli, můžeme pak trochu poválet, aby byl roh pěkně rovný a hladký. Vykrojíme z rozváleného marcipánu také dva trojúhelníky na uši, 2 x bílý, a dva menší růžové, ty přilepíme na bílé vodou, vytvarujeme uši a vše necháme v chladu zatvrdnout, nejlépe do druhého dne.
Krém na plnění - ušleháme naráz mascarpone se šlehačkou, a cukrem, šlehat je potřeba na nejnižší otáčky, protože se krém rád rychle srazí, do skoro ušlehaného krému zašleháme vlažnou hořkou čokoládu a vsypeme kakao a přidáme rum dle chuti. 
Salkový krém - potřebujeme měkké máslo, nejlépe vyndané z lednice několik hodin předem, opravdu musí být měkké. Máslo našleháme šlehačem do bílé pěny, a pak po lžících přišleháváme salko pokojové teploty, můžeme klidně šlehat na plno, nevadí to, krém se krásně spojí a zhoustne. Pokud by bylo máslo málo měkké, krém by měl tendence se srazit, ale to se dá napravit vložením do mikrovlnky na pár sekund a opětovným našleháním. Nakonec zašlehám rum na chuť.
Na obmazání dortu padne asi menší polovina máslového krému, na zdobení stačí ta polovina, co zbyde.
Na dortovou podložku mázneme trochu krému a položíme jeden tmavý korpus, ten pokapeme rumem a potřeme malinovou marmeládou. Natřeme polovinou čokoládového krému, uhladíme, pozor, krém nesmí čouhat přes plát, a zamačkáme polovinu malin, přiklopíme růžovým korpusem, ten opět pokapeme rume, potřeme marmeládou, natřeme krém, zamáčkneme maliny, a zaklopíme třetím korpusem. Dort si dlaní srovnáme, aby jednak neletěl do strany a nebyl nahoře křivý.
Teď potřeme boky i vrch salkovým krémem, pěkně krém rovným hladkým nožem zatlačíme do všech dír, je potřeba, aby to bylo opravdu rovné, pěkně zhlazené, jinak bude dort hrbatý, marcipán vše neschová. Obmazaný dort dáme aspoň na hodinu do lednice nebo na chvilku na mrazák.
Mezitím si nachystáme mléčnou homotu - z lednice bude tuhá, takže hmotu vložíme na chvilku do mikrovlnky, jen na pár sekund, aby se prohřála, a pak ji ještě na lince mokrýma rukama prohněteme na konzistenci, která nám půjde rozválet. Podsypáváme škrobem, i pod hmotu, i pod váleček. 
Přineseme chlazený dort, zmeříme si 2x výšku + průměr, abysme věděli, jak velkou placku je potřeba vyválet. Placka má mít tloušťku asi 3-4mm. Na dort ji přeneseme na rukou a předloktí, ruce vsuneme pod placku dlaněmi nahoru, abychom si dílo nehty nepotrhali. Postupně pak čouhající hmotu přitlačujeme na dort a dole odřezáváme, s rezervou, aby nevyčuhoval krém. Pokud se nám nekde udělá záhyb, tak v tom místě hmotu nadzvedneme směrem od dortu a trochu vytáhneme do stran a znovu přitiskneme. Potažený dort ještě uhladíme a rukama srovnáme, aby nebyl křivý nebo neujížděl do strany. 
Doprostřed dortu zapíchneme roh a krémem nalepíme uši. Gelovou černou barvou a malým štětečkem namalujeme očička a řasy. Zbylý salkový krém si rozdělíme na tři díly a každý obarvíme pár kapkami gelové barvy na požadovanou barvu - já jsem měla růžovou, fialovou a modrou, pořádně rozmícháme lžickou, každý krém naplníme do cukrářského sáčku se špičkou, a na dort stříkáme květiny a kopečky, jakoby hřívu a ofinu jednorožce, prostě jak se vám to líbí. Můžeme do středu kytiček přilepit i perličku jedlou.
Dort necháme v chladu uležet, aspoň nekolik hodin, nejlépe přes noc. Pozor na vlhkou lednici, aby nám sražená vlhkost nerozmokvala potahovou hmotu. Nejlépe zavřít do plastového boxu nebo kartonu.