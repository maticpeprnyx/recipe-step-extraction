Kotlety omyjeme, osušíme, naklepeme a na krajích nařízneme, aby se nekroutily při smažení. Opepříme, zakápneme olivovým olejem a odložíme na 24 hodin do ledničky.
V den D na pánvi rozpálíme 2 lžíce sádla, kotlety zprudka opečeme z každé strany, poté osolíme a odložíme do nádoby, ve které je budeme péct.
Do výpečku dáme víno nebo vývar (cca 200 ml), přihodíme šalvěj, krátce provaříme a přelijeme k masu. Dáme s poklicí do trouby a při teplotě 180°C necháme ještě cca 30 minut péci doměkka. Pak vyjmeme šalvěj a bude-li třeba, necháme zredukovat sosík.
Cibuli nakrájíme na širší proužky, a na pánvi, ve které jsme si rozehřáli 2 lžíce másla a stejné množství olivového oleje, smažíme do světle hněda.
Vyjmeme z pánve a tímto krokem uvolníme místo pro jablka. Ta zbavíme jadřinců, nikoliv však slupek. Pokrájíme na kolečka či čtvrtiny a obalíme v krystalovém cukru. Opět dáme do pánve máslo + olivový olej (2 a 2 lžíce) a jablka necháme zkaramelizovat. Jen lehce, nepřepálit!
Osolíme a zakápneme rýžovým octem. No, a máme téměř hotovo. Kotlety na talíři poklademe jablky a zlatou cibulkou, přelijeme šťávou z jablek. Jako příloha se hodí brambory v jakékoliv úpravě.
