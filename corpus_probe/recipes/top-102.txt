Maso opláchneme, osušíme a nakrájíme na plátky. Z obou stran mírně naklepeme, nařízneme na okrajích a lehce poprášíme paprikou, solí a pepřem.
Česnek prolisujeme, celer a mrkev nakrájíme na úzké nudličky a vše odložíme stranou na později. V hrnci (nebo papiňáku) na rozehřátém oleji necháme osmahnout kmín a na proužky nakrájený špek. Cibule nakrájíme na tenké půlměsíčky, přidáme do hrnce a restujeme cca 6 minut.
Přidáme okořeněné maso, promícháme a na silném plameni necháme prudce zatáhnout. Podlijeme vývarem a za občasného promíchání dusíme pod poklicí doměkka (v papiňáku 20 minut od doby natlakování hrnce). Podle potřeby malinko podlijeme vodou.
K podušenému masu přidáme odložený česnek, celer a mrkev, opět promícháme a ještě 15 minut dusíme. Podle chuti přisolíme a podáváme například s knedlíkem, rýží, nebo bramborem.
