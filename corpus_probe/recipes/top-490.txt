Mungo fazolky zalijte vodou, osolte a vařte do poloměkka. Jak poznáte, že jsou akorát? Nevylámete si na nich zuby a zároveň jste si jisti, že takhle byste je jíst nechtěli. Stáhněte z plotny. Fazolky nechte ve vodě.
Na pánev nalijte olej. Cibuli nakrájejte nadrobno a pozvolna restujte dozlatova.
Římský kmín, nové koření, pepř a hřebíček rozdrťte ve hmoždíři. Promíchejte se skořicí, mletým koriandrem a garam masalou. Teplotu plotny ztlumte na minimum. Přisypte koření k cibuli a promíchávejte asi minutu.
Lilek nakrájejte na větší kostky a přidejte do pánve. Promíchejte s cibulí a kořením. Osolte, přidejte kurkumu. Mungo fazolky sceďte, propláchněte a přidejte do pánve. Podlijte zeleninovým vývarem nebo vodou a promíchejte. Přiklopené duste, dokud lilek a fazolky nezměknou. Během dušení občas promíchejte a zkontrolujte, jestli se dhál nepřipaluje a podlívejte ho vývarem nebo vodou.
Když jsou lilek a fazolky měkké a voda vypařená, zalijte kokosovým mlékem, přilijte asi půl deci vývaru nebo vody, přidejte najemno pokrájenou chilli papričku – podle chuti, promíchejte a krátce povařte.
