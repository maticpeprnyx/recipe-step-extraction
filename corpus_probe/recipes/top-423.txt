Kuřecí játra odblaníme, překrájíme na větší kousky a na cedníku důkladně propláchneme. Necháme dobře okapat.
Mezitím v kastrolu rozehřejeme olej, přidáme nakrájenou cibuli a restujeme do sklovita. Během restování přidáme rozmarýn, aby v horkém tuku hezky zavoněl.
Vsypeme okapaná játra a za stálého míchání je krátce opečeme.
Zalijeme bílým vínem, zmírníme plamen a pod pokličkou dusíme asi 5 minut. Po chvíli jeden kousek jater rozkrojíme, abychom zjistili, zda jsou už dostatečně tepelně upravená (nesmí z nich vytékat krev ).
Stáhneme z ohně, vmícháme čerstvé máslo a necháme chvíli zchladnout.
Pak vše rozmixujeme do požadované konzistence ( někdo má rád paštiku jemnou, někdo spíše hrubší, záleží na osobních preferencích ).
Do rozmixované, ještě teplé paštiky, vmícháme kapary, nakrájené olivy a sušená rajčata. Podle chuti dosolíme a opepříme.
Paštiku přendáme do formiček a necháme do druhého dne v ledničce ztuhnout.
