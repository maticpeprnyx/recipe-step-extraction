Plátky masa po krajích nařízneme, naklepeme, osolíme a opepříme. Z obou stran posypeme moukou a opečeme na části sádla.
Na zbytku sádla osmažíme drobně pokrájenou cibuli, zalijeme ji trochou vody, přidáme opečené plátky masa a dusíme pod pokličkou. Na pánvičku od opékání masa nalijeme malé množství vody, za stálého míchání odvaříme připečenou šťávu a podlijeme jí plátky při dušení. Při dušení plátky obracíme a podléváme malým množstvím vody.
Dušená zelenina: mrkev rozkrájíme nožem na šikmé, asi 0,5 až 1 cm tenké plátky. Můžeme použít i speciálně tvarovaný vroubkovaný zdobící nůž.
V pánvi rozpustíme máslo, přisypeme cibulku a za stálého míchání restujeme do sklovita.
Přisypeme mrkev a vše opět restujeme.
Nakonec přidáme zelené fazolky a vše podlijeme vývarem ze zeleninového bujonu.
Na mírném ohni dusíme doměkka.
Závěrem dochutíme solí a mletým pepřem. Plátky hovězího masa s dušenou zeleninou, podáváme s vařenými brambory.
