Jako první připravíme náplň. Do malého rendlíku vlijeme smetanu, přidáme med a přivedeme k varu. Vmícháme jemně mleté ořechy (můžeme je i nasekat malým el. sekáčkem), na menší kousky nasekanou bílou čokoládu a za stálého míchání ji necháme rozpustit. V polovině tohoto procesu už můžeme rendlík odstavit ze zdroje tepla. Hmotu necháme zchladnout a zašleháme do ní změklé máslo.
Pokud máme tabulkovou čokoládu, tak ji jemně nasekáme. Zhruba 2/3 vložíme do misky nebo většího hrnku a vložíme na cca 15 sekund do mikrovlnné trouby, u které trochu snížíme výkon. Po 15 sekundách promícháme a vložíme zpět na dalších cca 12 sekund. Čokoláda bude pomalu povolovat a rozpouštět se, je třeba hlídat teplotu a taktéž se musí promíchávat v kratších intervalech, cca co 5 sekund. Čokoládu rozehřejeme na teplotu mezi 45-50 °C. Doporučuji měřit teploměrem.
Do rozehřáté, dobře promíchané čokolády, za intenzivnějšího míchání přidáváme po částech odloženou nasekanou čokoládu a tím ji budeme zchlazovat. Na míchání se mně osvědčila malá plastová kvedlačka, která může zůstat i při rozpouštění v misce v mikrovlnné troubě. Viz foto.
Čokoládu zchlazujeme do doby, kdy se nově přidaná čokoláda přestane rozpouštět a dosáhneme teploty 30 °C. V ten moment je čokoláda správně vytemperovaná a můžeme ji použít. Opět používáme teploměr.
Prohlubně ve formě potřeme za pomocí štětce připravenou čokoládou, stačí tenká vrstva, odložíme do chladu a necháme ztuhnout. Zbylou čokoládu, kterou ještě budeme potřebovat, dáme do teplé vodní lázně, aby čokoláda neztuhla.
Po zatuhnutí první vrstvy zopakujeme a uděláme ještě druhou tenkou čokoládovou vrstvu. Opět necháme zatuhnout a za pomocí cukrářského sáčku naplníme náplní. Ne ale úplně po okraj, musíme nechat trošku místa na čokoládu, která nám pralinky uzavře.
Pralinky dokončíme tak, že je shora zalijeme čokoládou. Necháme důkladně ztuhnout a vyjmeme z formy.
