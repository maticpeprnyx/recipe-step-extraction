Začneme přípravou těsta. Do mísy nalijte vlažné mléko a do něj rozdrobte droždí. Přisypte cukr a vše promíchejte. Dále přisypte mouku, sůl, přidejte vejce, rozpuštěné máslo a vše promíchejte. Těsto bude lepit, ale žádnou další mouku nepřidávejte. Mísu zakryjte potravinovou folií a těsto nechte kynout hodinu a půl. 
Mezitím připravte pudink. Do rendlíku dejte žloutek, cukr, kukuřičný škrob, vanilkový extrakt a přilijte mléko. Vše důkladně promíchejte, postavte na plotnu a vařte do zhoustnutí. Jakmile směs zhoustne a začne probublávat, míchejte ještě asi minutu. Poté rendlík odstavte a do směsi vmíchejte máslo. Pudink zakryjte potravinovou folií a nechte ho vychladnout.
Vykynuté těsto ještě krátce vařečkou propracujte. Poté vezměte trochu kukuřičného škrobu a těsto posypte. Je to proto, že lepí. Těsto propracujte pouze nadzvedáváním a podle potřeby přisypte kukuřičný škrob. Takto ho s ním pracujte do doby, než těsto přestane lepit a bude hladké. Mísu zakryjte utěrkou a těsto nechte ještě 10 minut kynout.
Mezitím připravte větší plech, který vyložte pečicím papírem. Papír zasypte trochou kukuřičného škrobu. Těsto přendejte na plech a prsty ho rozprostřete. Pokud těsto bude lepit, opět použijte škrob. Na dotažení těsta po celém plechu si ruce namočte do vody. Půjde to tak lépe. Jakmile budete mít hotovo, opět těsto zakryjte utěrkou a nechte ho kynout dalších 45 minut.
Vychladlý pudink přendejte do cukrářského sáčku a na těstě vytvořte mřížku. Celé těsto zasypte třtinovým cukrem. Na závěr do každého okénka, které vzniklo mřížkováním, dejte malý kousek másla.
Plech vložte do předehřáté trouby na 180°C a koláč pečte 30 minut. Po upečení nechte koláč zcela vychladnout.
Tento koláč je časově náročnější, ale opravdu stojí za to. Je krásně nadýchaný, voní vanilkou a třtinový cukr na na povrchu vytvoří krásně křupavou krustu.