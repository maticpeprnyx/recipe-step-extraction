Nejprve připravte těsto, které bude půl hodiny, během přípravy náplně, odpočívat při pokojové teplotě. Do misky vsypte prosátou mouku, sůl a přilijte olej. Důkladně mouku s olejem promíchejte. Postupně, ne najednou, přilévejte vodu. Vypracujte těsto, které by mělo být tužší, nikoliv lepivé nebo příliš vláčné. Přibližně jako těsto na domácí těstoviny. Zabalte do folie a nechte odpočívat.
Na pánvi s olejem orestujte cibuli, přidejte zázvor a koření a nechte chvilku rozvonět. Pak vmíchejte česnek a vidličkou dobře rozmačkaný brambor. V této chvíli dejte i posekanou chilli papričku a osolte. Brambory míchejte a opékejte cca 3 minuty a poté vsypte hrášek. Opékejte ještě asi dalších 5 minut, případně dochuťte. Směs nechte vychladnout.
Těsto ještě jednou propracujte a rozdělte ho na 5 částí. Z každé vytvořte kuličku. Každou kuličku důkladně vyválejte na placku o průměru cca 15 cm a síle 3 mm. Překrojte napůl. Vezměte si k ruce mističku s vodou. Rovný řez potřete prstem trochou vody a cípy přeložte kousek přes sebe. (viz. video níže). Zlehka přimáčkněte a vznikne vám kornoutek. Jednou rukou ho držte v dlani a druhou plňte směsí, pomůže vám dobře kávová lžička. Směs vytlačte od špičky asi do 3/4 kornoutku, okraje opět navlhčete vodou a přitlačte k sobě. A je hotovo.
Teď už zbývá samosy jen osmažit. Smažte pozvolna dozlatova, v dostatečné vrstvě oleje. Pokud budete smažit příliš rychle a zprudka, budou se na nich tvořit bubliny a to je nežádoucí. Samosy nechte okapat od přebytečného tuku na papírové utěrce. Podávejte s rájtou.
Na rájtu nastrouhejte nahrubo kus okurky bez vodnatého středu, vmíchejte do bílého jogurtu, přidejte prolisovaný stroužek česneku, osolte. Nakonec přidejte posekanou mátu a případně i koriandr.