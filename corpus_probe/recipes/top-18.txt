 Těsto jsem zadělala v domácí pekárně. Do nádoby nalijte mléko, máslo, olej a přidejte vejce. Přisypte hladkou mouku. Do jednoho rohu nádoby dejte sůl, do druhého rohu droždí, které zasypte krupicovým a vanilkovým cukrem. Nádobu vložte do pekárny, navolte program těsto a nechte pekárnu pracovat.
Vykynuté těsto vyklopte na pracovní plochu a rozdělte na 10 dílů. Já si těsto zvážila, abych měla rohlíčky jeden jako druhý. Z každého kousku těsta vytvarujte bochánek.
Bochánky jednotlivě rozválejte na delší obdélník. Na horní část těsta dejte lžičku nutelly a rozmažte ji. Přes náplň přehněte těsto, které prsty namačkejte na spodní část těsta. Prostě tak, aby náplň byla uzavřená. Zbylou část těsta nařežte rádýlkem. Zarolujte a vytvořte rohlíček. S těstem se moc dobře pracuje a není potřeba ho podsypávat moukou.
Rohlíčky vyskládejte na plech vyložený pečicím papírem, přikryjte je folií a nechte ještě 15 minut kynout. Po 15 minutách potřete rohlíčky rozšlehaným vajíčkem a lehce je zasypte krupicovým nebo vanilkovým cukrem.
Rohlíčky vložte do přehřáté trouby na 180°C a pečte je 25 až 30 minut.
Upečené rohlíčky nechte vychladnout. Poté si je zasypte moučkovým cukrem.
Zadělání těsta v robotu nebo ručně: Mouku do mísy, důlek, do něj droždí, zasypat lžičkou cukru (to droždí), zalít trochou vlažného mléka a cca 20 minut nechat na teplém místě vzejít kvásek. Ke kvásku potom zbylé ingredience. Jen tedy sůl nedávejte přímo do kvásku, ale někam ke stěně mísy. Zadělejte těsto.