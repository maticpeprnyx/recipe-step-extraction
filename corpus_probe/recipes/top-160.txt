Do vlažné vody rozmícháme sušené droždí a lžičku cukru, misku přikryjeme igelitem a necháme vzejít kvásek. Máslo odvážíme a rozpustíme ho. Mouku prosejeme do mísy, přidáme sůl, kvásek, máslo a vlažnou vodu. Zaděláme těsto, které je trochu řidší, ale vláčné. Umělohmotnou zavírací mísu lehce vymažeme olejem a těsto do ní vyklopíme, namočíme ruku a těsto v míse lehce prohněteme, mísu uzavřeme a dáme do lednice, kde bude těsto pomalu kynout asi 2 hodiny.
Mezitím nachystáme plech, vyložíme ho pečícím papírem. Připravíme do hrnečku trochu mléka a do sítka trochu hladké mouky.  Před tvarováním zapneme troubu na horkovzduch, na teplotu 180 st. Dospod trouby dáme plecháček s vodou na zapaření.
Těsto vyklopíme na pomoučněný vál, rozdělíme ho na osm stejných dílků, z každého vypracujeme bochánek, dáme na plech, přikryjeme utěrkou a necháme 10 minut kynout.  Poté každou housku dlaní kolmo promáčkneme v půli až dolů k plechu (vypadá to jako dvě půlky zadnice, my jim říkali prdelaté housky)  Pokud chcete mít půlky výraznější, můžete rýhu ještě před vložením do trouby zvětšit nožem. Po vytvarování prdelek necháme ještě 5 minut kynout. Potřeme mlékem, lehce posypeme moukou a vložíme do trouby.  Pečeme při teplotě 180 st., cca 20 minut. Ale čas je pouze orientační, záleží jak komu peče trouba, housky by měly mít krásně zlatavou barvu. Po upečení necháme vychladnout....pokud to tedy vydržíte.
