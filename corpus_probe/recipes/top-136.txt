Smícháme mouku s práškem do pečiva a cukrem, přidáme smetanu, rozkvedlané vejce, kůru nebo aroma a vše smícháme dohromady.
Nádobu remosky už předem vyložíme do 2/3 výšky papírem na pečení - z papíru vystřihneme kolečko o něco větší než dno remosky, zmuchláme do koule a pak v remosce rozložíme. Papír by se pak neměl dotýkat horního topného tělesa, připaluje se. Kdo peče v remosce častěji, tak si může vystřihnout z teflonové fólie dno + 2 pásky na obvod mísy a nemusí používat papír.
Vlijeme 2/3 těsta, rozprostřeme nastrouhaná jablka, pokud je třeba tak doslazená mírně cukrem a ochucená skořicí a na jablka rozetřeme zbývající 1/3 těsta. Nádobu přiklopíme víkem, zapneme a pečeme 35 - 40 minut. Čas pečení je jen orientační, přece jen může každá remoska péct trošičku jinak.
Upečenou buchtu po chvíli vyjmeme, necháme na mřížce vychladnout a odstraníme papír. Pocukrujeme na povrchu a podáváme.    Cukru do těsta přidáme podle toho, jak moc sladkou ji chceme. Těsto nebo i jablečnou směs si můžeme i jinak vylepšit, například přidáním rozinek, kokosu, sekaných ořechů, mletého máku, vanilkovým cukrem atd.
