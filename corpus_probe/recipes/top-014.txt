Hovězí maso si nakrájíme na stejně velké plátky o síle cca 1 cm (6-8 plátků) a prudce je opečeme na trošce oleje a dáme si je bokem. Maso nijak neochucujeme, jelikož se bude dusit v silně kořeněném vývaru.
V hrnci opečeme na kostičky nakrájený uzený špek a jakmile se vyškvaří, vložíme na kostičky nakrájenou cibuli, mrkve a opečeme do zlaté barvy.
Poté přidáme 1 polévkovou lžíci krystalového cukru, 1 polévkovou lžíci rajského protlaku a 3 kávové lžičky koření Divočina. Vše lehce orestujeme a vložíme opečené plátky hovězího masa a zalijeme skleničkou směsi Halali, trošku podlijeme vodou a dusíme při mírném varu, dokud není maso měkké.
Maso poté vyjmeme a silný divoký“ vývar rozmixujeme zcela do hladka. Pokud je potřeba jej zředit použijeme na to trochu mléka a ještě zlehka 10 minut provaříme.  Výbornou přílohou je houskový knedlík.
