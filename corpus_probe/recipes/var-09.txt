Nejprve je třeba si připravit tradiční boloňskou omáčku, na kterou budeme nejprve potřebovat olej, jemně nasekanou cibuli a prolisovaný česnek. Vše dohromady orestujeme, vmícháme směs mletého masa. Poté, co se maso zatáhne a zhnědne, přidáme pokrájená rajčata, rajčatový protlak, víno, bazalku, sůl a pepř. Směs přivedeme k varu a povaříme na mírném ohni asi 20-25 minut.
Poté bude čas na přípravu sýrové omáčky. V hrnci si rozpustíme máslo, vmícháme mouku a necháme krátce osmažit. Postupně a opatrně přidáváme mléko, neustále mícháme, přivedeme k varu, dokud omáčka nezíská tužší a jemnou konzistenci. Nakonec přidáme pro dochucení muškátový oříšek, omáčku odstavíme z ohně a vmícháme nastrouhaný tvrdý sýr. Omáčku mícháme, dokud se sýr nerozpustí. 
Přichází na řadu samotné vrstvení do pekáčku. První bude vrstva boloňské omáčky, poté sýrové omáčky a nakonec lasagně. Vrstvy opakujeme, poslední bude vrstva boloňské omáčky a sýrové omáčky navrch.
Tradiční italské lasagne pečeme v předehřáté troubě na 180 °C po dobu 30-35 minut. Poslední sýrová vrstva by měla získat krustu zlatavé barvy. Hotové lasagne vyndáme z trouby a ihned podáváme.