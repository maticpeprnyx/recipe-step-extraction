Na domácí bramborový salát použijeme 10-12 malých brambor vařených ve slupce. Vychladlé oloupeme a nakrájíme na malé kostičky, 3 vejce uvaříme natvrdo, zchladíme, oloupeme a nasekáme na jemné kostičky.
Očištěnou mrkev a celer nakrájíme na tenké plátky a uvaříme doměkka, vychladlé rozmačkáme vidličkou na drobné kousky.
Cibuli oloupeme, nakrájíme velmi jemně, dáme do misky a zalijeme vroucí vodou, ihned scedíme a na sítku propláchneme studenou vodou, necháme okapat. 3 střední nakládané sladkokyselé okurky nakrájíme na jemné kostičky.
Vše dáme do větší misky, přidáme 1 lžíci plnotučné hořčice, majonézu, špetku cukru, sůl a čerstvě mletý pepř dle chuti. Důkladně promícháme a dáme do chladu uležet.
Na plátek veky dáme lžíci bramborového salátu a vidličkou roztáhneme ke krajům. Ze šunky a sýru utvoříme kornoutky a umístíme je na salát. Doplníme měsíčkem vajíčka, vějířkem okurky, kouskem červené papriky a petrželkou.
