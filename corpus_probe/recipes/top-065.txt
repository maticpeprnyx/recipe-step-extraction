Plát masa upravte tak, že ho podélně rozříznete po vláknech, aby šel otevřít jako kniha. Kousek od kraje nedoříznete, aby držel pohromadě. Maso můžete mírně naklepat. Osolte, opepřete z obou stran.
Na nádivku namočte do mléka rohlíky, nakrájené na slabé plátky nebo kostičky. Jakmile jsou měkké, vymačkejte přebytečnou tekutinu, přidejte změklé máslo, vejce, nadrobno nakrájenou slaninu, prolisovaný česnek, majoránku, posekanou petrželku a osolte. Vše důkladně promíchejte.
Na plát masa rozprostřete nádivku, ne až ke krajům, a opět po vláknech roládu zaviňte. Zpevněte provázkem (můžete v řeznických potřebách koupit i síťku k tomu určenou). Roládu ze všech stran posypte kmínem.
Na dno pekáče s poklicí nakrájejte nahrubo oloupanou cibuli a česnek, na to položte roládu a podlijte cca 150 ml vody nebo vývaru.
Přiklopené vložte do trouby vyhřáté na 200 °C. Po hodině poklici sejměte, roládu můžete obrátit a za občasného přelévání výpekem pečte ještě asi 30-40 minut. Podle potřeby dolévejte tekutinu.
Po upečení odstraňte provázek, nechte chvilku odpočinout a krájejte na silnější plátky.
Podávejte s vařenými nebo šťouchanými brambory, případně kaší. Přelijte výpekem.
