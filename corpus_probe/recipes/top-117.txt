Omytou, hrubě nastrouhanou cuketu osolíme, promícháme a dáme do cedníku okapat. Okapat ji necháme v cedníku klidně déle a vodu z ní i průběžně vymačkáváme. Z 800 gramů cukety budeme mít nakonec jen cca půl kilogramu nastrouhané cukety, kterou dáme do mísy, přidáme vejce, koření nebo bylinky dle chuti a mouku dle potřeby.
Mouky dáme tolik, aby se mokrou rukou z těsta dobře tvořily kuličky (25 až 30-ti gramové). Před tvořením kuliček dáme vařit do hrnce osolenou vodu. Pokud se nám nechce koulet knedlíčky, uděláme noky, které mokrou lžící odebíráme z mísy a házíme do vroucí vody.
Knedlíčky nebo noky naházíme do vroucí vody (klesnou ke dnu), po minutě je opatrně podebereme ode dna, počkáme, až vyplavou a poté vaříme 4-5 minut. Pak je scedíme, promícháme s rozpuštěným máslem, s osmaženou cibulkou na špeku nebo nejlépe s výpekem z masa.
Podáváme se zelím, špenátem, pečeným masem... vše dle chuti.
Knedlíčky jsou díky cuketě hezky vláčné, dochucování je na nás, podle toho, k čemu je jako přílohu budeme podávat.
