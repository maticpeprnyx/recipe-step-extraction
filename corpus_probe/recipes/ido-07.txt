Z droždí, lžíce cukru, poloviny vlažného mléka a dvou lžic mouky připravíme kvásek, který necháme nakynout.
Na tukové těsto propracujeme máslo s moukou a vytvoříme váleček, který mírně zploštíme. Uložíme ho na 60 minut do chladničky.
Mouku na kynuté těsto prosejeme se zbylým moučkovým cukrem. Přidáme sůl, vanilkový cukr, nastrouhanou kůru a vymačkanou šťávu z citronu a žloutky. Nakonec přilijeme zbylé vlažné mléko a vykynutý kvásek. Vše zpracujeme na hladké vláčné těsto, které necháme kynout asi 50 minut na teplém místě.
Na pomoučněném vále rozválíme nakynulé těsto do tvaru kříže tak, aby střed zůstal silnější. Na střed položíme váleček z tukového těsta a cípy přeložíme tak, abychom ho dokonale zabalili.
Složené těsto rozválíme na plát (20 x 40 cm) a přeložíme od kratší strany na třetiny. Necháme ho odpočinout asi 20 minut a postup ještě 2x zopakujeme.
Mezitím smícháme tvaroh s bílkem, cukrem a pudinkovým práškem.
Odpočinuté těsto rozdělíme na poloviny a rozválíme na 2 pláty (30 x 40 cm) silné asi 4 mm. Rozkrájíme je na čtverce 10 x 10 cm. Na plech s pečicím papírem rozložíme polovinu čtverců a přes ně položíme zbylé čtverce tak, aby tvořily hvězdičku.
Okraje potřeme rozšlehaným vejcem a na středy nastříkáme pomocí cukrářského sáčku tvarohovou náplň. Poklademe ji ovocem a koláčky necháme kynout 15 minut na teplém místě.
Pečeme v troubě předehřáté na 180 °C asi 20 minut. Necháme je vychladnout na kovové mřížce.
